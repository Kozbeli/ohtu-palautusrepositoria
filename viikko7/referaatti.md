# **Referaatti**

4.5.2014 julkaistussa tutkielmassa "Johtaminen perinteisissä ja ketterissä ohjelmistoprojekteissa" Eero-Veikko Laine käsittelee ohjelmistoprojektien johtamista ja siihen liittyvää projektinhallintaa perinteisessä ja ketterässä viitekehyksessä. Tässä referaatissa tiivistetään tutkielman oleellinen sisältö osana ohjelmistotuotannon kurssisuoritusta.

Käsiteltävissä ohjelmistoprojekteissa ollaan todettu tuottavuuden olevan huonoa ja tähän haettu ratkaisuksi parempaa johtamista. Syitä tehottomuuteen ovat ohjelmistokehityksen monimutkaisuus ja muuttuva teknologia sekä asiakkaiden vaatimukset. Lisäksi vaikeaa on ohjelmiston laadun mittaaminen sekä yksiselitteisien tavoitteiden asettaminen.

Tärkein tekijä ohjelmistoprojektin onnistumisessa on projektinhallinta. Tämä vastuu kuuluu projektipäällikölle, joka voi ympäristöstä riippuen käyttää erilaisia johtamistyylejä. Näiden tyylien ääripäät ovat ohjaava johtajuus sekä voimaannuttava johtajuus.

Projektipäällikön toimenkuva ei juurikaan muutu riippumatta käytettävästä viitekehyksestä. Tärkeimpiin tehtäviin kuuluu strategian ja vision muodostaminen sekä budjetin ja aikataulun hallinta. Ketterissä menetelmissä korostetaan, että projektipäällikkö pysyy nimenomaan pois tieltä ja fasilitoi muun tiimin edistymistä. Lisäksi ketterissä menetelmissä voidaan jakaa johtajuutta esimerkiksi tilanteesta ja asiantuntemuksesta riippuen.

Edistämällä tiimien itseohjautuvuutta, voidaan saavuttaa motivoituneempia yksilöitä. Motivoituneet tiimin jäsenet ovat puolestaan halukkaita työskentelemään enemmän, sitoutumaan tiimin tavoitteisiin sekä ottamaan enemmän vastuuta.